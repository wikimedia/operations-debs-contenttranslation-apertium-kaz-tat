Назарбаев Финляндия президентімен кездесті.
Қазақстан президенті Нұрсұлтан Назарбаев бүгін Финляндия президенті Саули Ниинистёмен кездесті.
"Қазақстан жаңалықтары" агенттігінің хабарлауынша, Назарбаев кездесуден соң Қазақстанның "демократиялық даму жолымен алға жылдам қадам басып бара жатқанын" айтқан.
Бұл туралы Назарбаев журналистер сұрағына жауап берген.
Финдік журналистің сұрағына жауап берген ол "Біз СССР ыдыраған соң жан бағу мәселесімен айналысып кеттік.
Бірақ қазір Қазақстан - әлемде 130 этнос пен ұлттың басын қосқан, барлық азаматтардың бостандықтары мен құқықтары сақталған ел деп айта аламыз.
Елімізде діни бостандық толықтай қамтамасыз етілген" деді ол.
Назарбаев бұған қоса "Батыста бар демократия мен еркіндік - бет алған бағытымыздың басы емес, соңғы мұратымыз.
Біз сол бағытта кетіп барамыз" деген.
Халықаралық құқық қорғау ұйымдары Қазақстанды адам құқықтарын бұзады деп жиі сынайды.
Қазақстан мен Финляндия 1992 жылдан бері қарым-қатынас жасап келеді.

800 қазақ Моңғолия азаматтығын қайта сұрады.
Моңғолия азаматтығынан әр жылы түрлі себеппен шығарылған қазақтар ел президенті Цахиагийн Элбэгдоржыдан қайта қабылдауды сұраған.
Олар өздерін «Қазақстандағы алаяқтық құрбандарымыз» дейді.
Моңғолия қазақтарының азаматтық алуы өзекті мәселеге айналғандықтан Баян-Өлгий әкімдігі мен аймақтық мәслихат жанынан екінші арнайы жұмыс тобы құрылды.
Осы топтың мүшесі, Моңғолияның Баян-Өлгий аймағының тұрғыны Шерхан Зейтінұлының айтуынша, азаматтықты қайта алу үшін «ресми түрде тіркелгендері - 800 адам, ал тіркелмей жүргендердің саны тағы да осындай болуы мүмкін».
Жұмыс тобы тоғыз бағыт бойынша жұмыс жүргізіп отыр.
Бұл адамдардың біразы – денсаулығына, кейбірі басқа да бір себептерге байланысты Моңғолияға қайта көшіп келгендер.
Енді бір тобы – өздерінің Қазақстан азаматтығына қалай өтіп кеткендерін білмей қалғандар, - дейді Шерхан Зейтінұлы.
Азаттық тілшісі Моңғолия азаматтығын қайта алуға арыз берген «Қазақстан азаматтарының» үшеуімен хабарласты.
Қазір Баян-Өлгий аймағында тұрып жатқан 56 жастағы Рахат Қайсарұлының айтуынша, оның «уақытын создыруға өткізген паспортын әлдекімдер пайдаланып кеткен».
2001 жылы шетелге шығатын паспортымның уақытын ұзарту үшін тіркеу орнына өткізгенмін.
Біреулер мені сыртымнан бір адамға үйлендіріп, атымызға жеті-сегіз баланы жазып, Қазақстаннан квота алыпты.
Жақын арада шет елге шықпайтын болғандықтан паспортты қудалаған жоқ едім.
2010 жылы Қазақстан азаматы екенім туралы хабарлама келді.
Бірақ әйелім, сегіз баламның барлығы - Моңғолия азаматы.
Енді қайтадан президенттің (Моңғолия президентінің) атына өтініш жазып, азаматтық сұрап отырмын, - дейді Рахат Қайсарұлы.
Өзінің Қазақстан азаматтығына қалай өтіп кеткенін "аңғармай қалғандардың" бірі – қазір Моңғолияда тұрып жатқан 29 жастағы Әсемгүл Қуамергенқызы.
Сәрсен Аманжолов атындағы Шығыс Қазақстан мемлекеттік университетінің Баян-Өлгий аймағындағы филиалында «Қаржы және есеп» мамандығы бойынша екі жыл оқыған Әсемгүл Қуамергенқызы білімін жалғастыру үшін 2005 жылы Өскемен қаласына келген.
Ол «Қазақстанға келгеннен кейін кураторы Қарлығаш Қонбаеваның жемі болғанын» айтты.
Оқуға алғаш барған жылы кураторымыз Қонбаева Қарлығаш "анаған қол қой, мынаған қол қой" деп көп қағаздарға қол қойғызатын.
Орысша білмегеннен кейін қол қоя бердік.
Оның үстіне құжаттарымыз сол кісінің қолында болды.
Сөйтсем бізге басқа қағаздарға қол қойғызып, біздің атымыздан квота алып жүріпті.
Оқу бітірген жылы маған Қазақстан азаматтығы берілгені туралы айтты.
Бірақ өзім өтініш жазбаған соң "маған азаматтық керек емес" деп кетіп қалдым.
Енді мына жаққа келсем, моңғол азаматтығынан шығарып жіберіпті.
Қазір жұмыс та жоқ, азаматтық та жоқ - үйде отырмын.
Жақында президенттің атына өтініш жібердік.
Маусым айында шешіліп қалатын шығар, - дейді Әсемгүл Қуамергенқызы.
Ал Қарлығаш Қонбаева «ешкімнің квотасын алмағанын» айтты.
Әсемгүл Қуамергенқызының бұрынғы кураторы: – Үш балам бар.
Квотасын алсам, үш баламның қызығын көрмей кетейін.
Күйеуім - сол жақтың қазағы.
Моңғолияның келінімін.
Әсемгүл Қуамерген осында келгеннен кейін тұрмысқа шығып, оқуын бір жыл кеш бітірді.
Шынымды айтсам, Әсемгүлдің бір жылдық оқу ақшасын да өз қалтамнан құйдым.
Өскеменде тұратын апалары тексерткенде көші-қон комитеті менің ешқандай квотаның ақшасын алмағанымды анықтап берген.
Ешкімнің сыртынан құжат жасаған жоқпын.
Тек Әсемгүлдің диплом алуына бар көмегімді тигіздім, - деді.
«ЕСКІ ПАСПОРТПЕН ҚҰЖАТ ЖАСАУ».
Азаттық тілшісі тілдескен үшінші азамат өзін «Қуаныш» деп таныстырды.
Ол 2001-2009 жылдар аралығында Павлодар облысында тұрыпты.
2007 жылы Қазақстан азаматтығын алуға өтініш бердім.
Бірақ 2009 жылы денсаулығыма байланысты Моңғолияға қайта көштім.
Мен көшкенге дейін азаматтық шыққан жоқ.
Сондықтан қолымдағы Моңғолия паспортымен осында жүре бердім.
Кейін үлкен балам орта мектеп бітірген кезде оқуға апарайын десем, ол «Қазақстан азаматы» болып шықты.
Қазір үш балам мектеп бітірді.
Үшеуі де оқусыз.
Өзім Баян-Өлгийдің түбінде жеке компанияда дәнекерлеуші болып жүріп жатырмын, - дейді Қуаныш...
Паспорт мәселесіне қатысты оқиғалардың енді бір түрін жұмыс тобының мүшесі Шерхан Зейтінұлы айтты.
Моңғолияда паспорт ауыстырған кезде ескі паспортты естелік ретінде өздеріне қалдырады.
Осыны пайдаланған кейбір адамдар қырдағы қарт адамдардың паспорттарын 20-30 мың теңгеге сатып алады да, Қазақстанға барып олардың атынан квота алады.
Көбін Қазақстан азаматтығына өткізіп жіберген.
Ал Моңғолия үкіметі Қазақстаннан келген тізім бойынша оларды автоматты түрде азаматтықтан айырған.
Қазір олардың барлығы да үкімет тарапынан берілетін әлеуметтік көмектерден қағылып отыр, - дейді ол.
«ТІРКЕЛГЕНДЕР 800 АДАМҒА ЖЕТТІ».
Арнайы жұмыс тобының мүшесі Шерхан Зейтінұлының айтуынша, Моңғолия азаматтығын қайта алуға өтініш берген адамдар көбейген соң, 2012 жылы қаңтарда Баян-Өлгей аймақтық әкімдігінің ұсынысымен жұмыс тобы құрылған.
Топ 2012 жылдың қаңтарынан бастап үш ай жұмыс істеп, Қазақстан азаматтығын алған, бірақ Моңғолияда тұратын 307 адамды анықтаған.
Жұмыс тобы құрылғанға дейін азаматтардың өтініштері «Қазақстан азаматтығынан шығып кел» деген жауаппен қайтарылып отырған.
Биыл жұмыс тобы қайта құрылды.
Алдыңғы жұмысты әрі қарай жалғастырып жатыр.
Мен – пенсиядамын.
Аймақтық мәслихат «кеденде істедің, хабарың бар» деп тапсырғаннан кейін істеп жүрмін.
Алдыңғы жұмыс тобы анықтаған 307 адамның 130-ына жақын арада Моңғолия азаматтығы қайта беріледі, - дейді Шерхан Зейтінұлы.
Оның айтуынша, екінші рет құрылған жұмыс тобы азаматтық алуға өтініш берген азаматтардың құжаттарын дайындауға да көмектеседі.
Моңғол азаматтығынан шығып қалған, бірақ Моңғолияда тұратындардың тізімін нақтылап жатырмыз.
Қазірге дейін тіркелгендердің саны 800-ге жетті.
Бұл тағы бір есеге өсуі мүмкін.
Себебі қырда, шалғайда отырғандардың көбі өздерінің азаматтықтан шығарылғандарынан хабарсыз болуы мүмкін.
Әлі де келіп тіркеліп жатқандар бар, - деді Шерхан Зейтінұлы.
Моңғолия қазақтарының ақпараттық порталына сұхбат берген тарихшы, сол елдің бұрынғы вице-премьері Зардыхан Қинаятұлы «1992-93 жылдары Моңғолиядағы қазақтарға санақ жүргізіліп, тізімге 131 мың қазақ енген.
Елге (Қазақстанға - ред.) соның 80 мыңдайы оралғаны белгілі» дейді.
Моңғолияда 2010 жылы өткен санақ қорытындысы ол елде 101 мың 526 қазақ бар екенін анықтаған.
Ресми мәліметтер бойынша, 1991-2011 жылдар арасында Қазақстанға сыртта тұратын 800 мыңнан астам қазақ репатриант ретінде көшіп келген.
Қазақстанда оларды «оралман» деп атау қалыптасып кетті.
Қазақстанда 2000 жылдардың ортасында оралмандарға квота бойынша баспана берілетін тәртіп өзгеріп, орнына ақша бөлінді.
Оралман отбасындағы жан басына белгілі бір мөлшерде (1000 АҚШ доллары шамасында – ред.) қаражат тағайындалды.
Шетелдегі қазақтарды сыртынан квотаға енгізіп, заңсыз қаржы табу әрекеті осы кезге байланысты.
Қазақстан үкіметі 2011 жылғы 22 желтоқсанда «2011-2014 жылдары жыл сайын 10 мың отбасыға квота бөлінетіні» туралы қаулы шығарған еді.
2012 жылы сәуірдің 23-і күні үкіметтің бұл қаулыны кері қайтарып алғаны хабарланды.
Квота беру тоқтатылғаннан кейін оралмандардың мәселесі қиындай түскені туралы Азаттық бұған дейін жазған.
 
Блэр Қазақстаннан алған ақшасын Африкада жұмсайды.
Ұлыбританияның бұрынғы премьер-министрі Тони Блэр мемлекет басшылары мен ірі кәсіпкерлерге кеңес береді.
Бірақ бұл әрекетін құқық қорғаушылар авторитарлық режимдерді қолдау деп бағалауы мүмкін.
Bloomberg Markets журналы «Ұлыбританияның 59 жастағы бұрынғы премьер-министрі Тони Блэр биліктен кеткелі жаңа кәсіп тауып, әлемді кезіп жүретін кеңесші әрі филантроп атана бастады.
Ол 20-дан астам елдегі жекеменшік корпорациялар мен кейбір елдердің мемлекеттік бюджетінен ақша алып отыратын ұйымдар тобына жетекшілік етеді» деп жазады.
ШЕЙХ, ГУБЕРНАТОР ЖӘНЕ БАСҚАЛАР.
Басылымның жазуына қарағанда, «2007 жылдан бері Блэрдің фирмалары 59 миллион фунт-стерлинг (90 миллион АҚШ доллары) табыс тапқан, ал қайырымдылық шараларына жұмсаған қаражаты 25 миллион 500 мың фунт-стерлинг болған.
Оған тиесілі сегіз компанияның бірі Windrush Ventures Ltd. бір жылдың ішінде 16 миллион фунт-стерлинг пайдаға кенеліп, жаңа рекорд жасады.
Ал JPMorgan Chase & Co банкі 2008 жылдан бері Тони Блэрдің компанияларына аз дегенде 10 миллион фунт-стерлинг ақша құйған.
Халықаралық ірі келісім-шарттарды жасайтын тараптар арасында делдал болып жүрген Блэрдің қазіргі жұмысы британдықтардың есінде қалған сыртқы саясаттағы авантюристік стилімен онша қабыса қоймайды.
Ол Біріккен Араб Әмірліктері тағының мұрагері, ханзада Шейх Мұхаммед бин Зайед әл-Нахайян басқаратын Абу-Даби істерін атқару басқармасына ақылы түрде кеңес береді.
Қазір бұл басқарма Блэрдің кеңесімен 482 миллиард доллар қоры бар China Investment Corp. корпорациясымен ірі келісім-шартқа отыру жұмыстарын жүргізіп жатыр.
Басылым Тони Блэрдің Қазақстан президенті Нұрсұлтан Назарбаевқа да ақылы кеңес беретінін жазған. «2011 жылдың көктемінен бері Қазақстан президенті Нұрсұлтан Назарбаевтың әкімшілігі Тони Блэрдің кеңесшілер тобына жылына сегіз миллион фунт-стерлингтен төлеп келеді. Бұл сомаға оның бұрынғы баспасөз хатшысының орынбасары Тим Алланның Portland Communications пиар компаниясының да қаламақысы кіреді.
Bloomberg Markets журналының келтірген мәліметі бойынша, «Ұлыбританияның бұрынғы премьер-министрінің кеңесшілер тобы қызметке кіріскен жылы (2011 жылы) желтоқсан айында Қазақстанның Жаңаөзен қаласында ереуілшілер мен полиция арасында қақтығыс болып, 12 адамның қаза тапты.
Адам құқықтарын қорғайтын Human Rights Watch халықаралық ұйымы Қазақстан үкіметін адам өліміне жол бергені үшін сынаған еді.
2012 жылы Блэр Бразилияның Сан-Паулу штатының губернаторы Джеральдо Алкминмен мемлекеттік қызметті модернизациялауға қатысты кеңесшілер тобын құру жөнінде келісімге қол қойды.
Наурыздың ортасындағы мәлімет бойынша, Блэр Кувейт үкіметіне кеңес беру жөніндегі келісім-шарттың мерзімін ұзартқалы жатыр, бірақ бұл қызметі үшін қанша ақша алатыны құпия.
Келіссөздерге қатысы бар адамдардың айтуынша, дәл осындай кеңес беру топтары Азия мен Латын Америкасы және басқа да аймақтар елдерінде құрылуы мүмкін.
БЛЭРДІҢ САЯСАТ САХНАСЫНАН КЕТКІСІ ЖОҚ.
Блэр басылымға берген сұхбатында «Сіз премьер-министр болып, жасыңыз елуден енді асқан шақта қызметтен кетсеңіз не істер едіңіз - жай ғана гольф ойнап жүрмейсіз ғой.
Ондай ойдың өзі мені қатты шошытады» деген.
Оның жаңа кеңсесі 18-ғасырдың соңында АҚШ-тың Британ сотындағы елшілігі орналасқан көне ғимараттың ішінде.
Ұлыбритания үкіметін басқарып, халықаралық саясатта ерекше із қалдырған саясаткер енді өзінің әлемдік империясын құруға кірісті. 
«Еркін Блэр» кітабының авторы Селдон «Блэрдің әлемдік саяси сахнадан кеткісі жоқ.
Ол бастаған шаруаларының бітпегенін сезеді», - дейді.
Лондон экономика және саяси ғылымдар мектебінің профессоры, Ұлыбритания лордтар палатасының лейбористер партиясы атынан сайланған мүшесі Мегхнад Десаи бұрынғы премьердің қазіргі әрекеттерін қолдайды.
«Бұрынғы премьер-министрдің отырып алып ақыл айтқанынан гөрі, пайдалы іс тындырғаны әлдеқайда жақсы емес пе?» - дейді ол.
Ескі байланыстар мен саясаттағы тәжірибе кәдеге жарайды.
«Блэрдің үкімет басқарған кездегі жоғары деңгейдегі байланыстары және келіссөз жүргізу шеберлігі өзі көп тәжірибе жинай қоймаған қаржы саласында кәдеге асып жатыр» деп жазады Bloomberg Markets сарапшысы.
Қыркүйек айында ол Glencore International және Xstrata кен өндіру компанияларының қосылуына қатысты келіссөздердің басы-қасында болды.
Кейбір дереккөздердің айтуынша, «Блэр бұл қызметі үшін 1 миллион доллар гонорар алған».
Алайда өзі бұған қатысты қандай да бір пікір білдіруден бас тартты.
Британ қоғамының кейбір өкілдері оның дағдарыс кезінде осылай пайда тауып жүргенін жаратпайды.
Әсіресе банк саласы қиындыққа ұшыраған қазіргі кезеңде делдалдықпен айналысқанын жөн көрмейді.
Ұлыбритания парламентінде лейбористер партиясының өкілі болған Питер Килфойл  «Саясатты қалқан етіп, қыруар ақша тауып жүрген адамға ұқсайды.
Меніңше, ол өз жүрісінен жаңылып, мақтаншақтық жолына түсті», - дейді.
Кезінде Блэрмен Ирак соғысына қатысты сөзге келіп қалғандардың бірі осы кісі еді.
Блэрдің жаңа өмірі оның үкімет басқарған кезеңінен мүлде өзгеше.
Бірақ оның лейбористер партиясына жақсылығы өтіп-ақ тұр.
1997 жылдан бері бұл партия Блэрдің жетегімен үш бірдей сайлауда жеңіп шықты.
Партияның 113 жылдық тарихында ең ұзақ билік құрған премьер де Тони Блэр.
Ол 2003 жылы ғана АҚШ бастаған Иракқа шабуыл операциясын қолдаймын деп беделінен айырылды.
Сөйтіп Блэр айналасы жеті аптаның ішінде үкімет басшылығынан кетіп, 1983 жылдан бері отырған Ұлыбритания парламентіндегі қауымдар палатасындағы орнынан да айырылды.
Bloomberg Markets журналына берген екі сұхбатында Блэр саясаттан кеткеннен кейін үлкен жоспарлары болғанын айтып, «Премьерліктен кеткеннен кейін карьера жасаудың үлгісін көрсеткім келді.
Әу бастан-ақ жоба-жоспарларым айқын болды: түрлі мекемелер тобын құруды көздедім» деген. 
Ол бұл мақсатына жетті де. Оның компаниялары үкіметтерге ақыл-кеңес береді, қаржылық консалтингпен айналысады.
Блэрдің қарамағында қазір бірнеше қайырымдылық ұйымдары да бар.
«БИЛІКТЕН КЕТКЕНДЕ ЕКІ ТЕЛЕФОНЫМЫЗ ҒАНА БОЛДЫ».
«Биліктен кеткен кезімде біздің үш қызметкеріміз және екі ұялы телефонымыз ғана болды.
Біздің кеңсеміз де, инфрақұрылымымыз да болған жоқ» дейді Тони Блэр.
Бүгінде оның компанияларында 180 адам жұмыс істейді. 
Бұрынғы премьер-министр ретінде Блэр жылына 70 мың фунт-стерлинг зейнетақы алады.
Оған қоса, қоғамдық қызмет атқарғаны үшін 115 мың фунт-стерлинг төленеді.
Bloomberg Markets журналы «Тони Блэрдің Лондондағы кеңсесі қуғындағы үкіметті көз алдыңа елестетеді.
Ешкім мазалап жатпаса да мекеменің жеке қауіпсіздік қызметі мен баспасөз орталығы бар» деп жазады.
Дегенмен халық оның Ирак соғысына белсене араласуын әлі күнге кешіре алмай келе жатқан сияқты.
Жұрт алдына шығып сөйлеуге оқталған сайын соғыста қаза болғандардың жақындары оған қызыл бояу толтырылған шөлмектер лақтырып, наразылық танытады.
Қараша айында ол Лондондағы университетте сөз сөйлеуі тиіс болған.
Алайда жүзге жуық адам жиылып, қарсылық шарасын өткізген соң, Блэр қатысатын шара басқа бір жерге көшірілді. 
ПРЕМЬЕР БЛЭР МЕН АЗАМАТ БЛЭРДІҢ АЙЫРМАСЫ.
Блэр биліктен кеткеннен соң, қанша табыс табатынын анықтау қиындады.
Блэрге тиесілі компаниялар бір-біріне үлкен сомада қаржы аударып отырады.
Мәселен оның Firerush Ventures компаниясы Windrush Ventures компаниясынан несие ретінде 822 мың фунт-стерлинг қарыз алса, сол жылы қайтадан «басқару мақсаттарына» деп 1 миллион 600 мың фунт-стерлинг алған.
Бұл транзакцияларға күдіктене қарайтындар да табылды.
«Салықты азайту немесе әлденені жасыруды мақсат тұтқан адам ғана ақша айналымын осылай қиындатып жібереді» дейді Huston & Co компаниясының директоры, бұрынғы салық инспекторы Эдриен Хастон.
Ал Блэр мұндай пікірлерге күле қарайды.
«Тапқан табысымның 50 пайызын салық ретінде төлеймін.
Шетелде ақша тауып, салықты аз төлеу мақсатында көп уақытын шетелде өткізетін британдықтардан айырмашылығым – мен ел аумағында әрекет етемін» дейді ол.
Блэр тек кеңесші ғана емес, өте қымбат бағаланатын спикерлердің санатына жатады.
Ол биыл қаңтар айында АҚШ-тың Флорида штатында, Майами жағалауында өткізілген AlphaMetrix 2013 хедж-қорлар саммитінде сөз сөйлегені үшін 300 мың доллар сыйақы алды деген ақпарат бар. Алайда, Блэрдің өкілі оның бұл сомадан әлдеқайда аз ақша алғанын айтады.
Өткен жылы ол АҚШ-тың бұрынғы президенті Джордж Бушпен бірге Еуропадағы екінші ірі хедж-қор Brevan Howard Asset Management ұйымдастырған жабық отырыста сөз сөйлеп, біраз табыс тапқан.
Алайда Ұлыбританияның бұрынғы премьер-министрі «ескі байланыстарды пайдаланып ақша табудан аулақпын» дейді.
Өзінің айтуынша, ол «қазіргі клиенттерінің көбімен биліктен кеткен соң танысқан».
«Британияның премьер-министрі болғаның үшін ғана саған қыруар ақша төлейді деген аңыз бар.
Шындығында, олай емес» дейді Тони Блэр.
«АВТОРИТАРИЗМДІ ЗАҢДАСТЫРУ ҚАУПІ».
«Блэрдің бәлкім ең мол табыс әкелетін жұмысының бірі - Қазақстан президенті Назарбаевпен байланысы.
Нұрсұлтан Назарбаев 2000 жылы Ұлыбританияға мемлекеттік сапармен келді.
72 жастағы Назарбаев – бұрынғы совет республикасын 1990 жылдан бері жалғыз басқарып келе жатқан президент.
2011 жылғы сайлауда «95 пайыз дауыс жинады» деп хабарланған соң, АҚШ мемлекеттік департаменті бұл сайлауды «халықаралық стандарттарға сай емес» деп бағалады. 
Блэрдің айтуынша, оның және Portland Communications компаниясының 13 кеңесшісі Қазақстанда орталықсыздандыру, сайлау процедуралары және құқықтық тәжірибе мәселелері бойынша кеңес берумен айналысады.
Human Rights Watch ұйымының Қазақстан бойынша сарапшысы Михра Ритманның айтуынша, «Блэр Қазақстанда жұмысы бастаған бетте бұл елдегі адам құқықтарын бұзуды тоқтатуды ашық талап етуі керек еді».
«Күн өткен сайын авторитарлық сипат алып бара жатқан қазақ билігінің әрекеттерін Блэрдің заңдастырып беру қаупі артып келеді» дейді Ритман.
Ал Блэрдің өзі «Жағдайға кеңірек ауқымда қараған дұрыс» деп санайды.
«Адам құқықтары мәселесін мүлде жоққа шығармаймын.
Бұл мәселелерді көтеріп отырмыз.
Әкімшілік қызметкерлерінің жаңа толқыны өсіп келеді, олар – реформаторлар, біз солармен  жұмыс істеп жатырмыз» дейді британияның бұрынғы премьері.
БЛЭР СЬЕРРА-ЛЕОНЕНІ ДАМЫТУҒА НИЕТТІ.
Бұрынғы премьер-министр «бизнестің арқасында қайырымдылық шараларын қаржыландырып отырғанын» айтады.
«Табысыммен қайырымдылық қорларын қаражатпен қамтамасыз етіп отырмын» дейді ол.
Блэрдің айтуынша, 2008 жылдан бері ол қайырымдылық шараларына өз қалтасынан бес миллион фунт-стерлинг жұмсаған.
«Мұндағы мәселе - ақша жасау емес, әлемді жақсартуға үлес қосу.
Мені қарақан басымның қамы құлшындырып отырған жоқ.
Егер өзімнің ғана баюымды ойласам, бұған әлдеқайда жылдам әрі оңай жолмен қол жеткізер едім» дейді Тони Блэр.
Өзін бизнеске берілген адам деп санамайтын Блэр «уақытының көбін  қайырымдылық шаралары мен Таяу Шығыстағы өкіл ретіндегі жұмыстарына арнайтынын» айтады.
Басылым «Қазақстандағы сияқты басқа да елдердегі кеңесшілік қызметінен түсетін табысы оның қайырымдылық шаралармен айналысуына мүмкін береді» деп жазады. 
«Африкадағы қоғамдық жұмыстарымды мен басқа елдерде тапқан табысымның есебінен жасаймын» дейді Блэрдің өзі.
«Африкалық бастама» қоры арқылы ол Гвинея, Либерия, Малави, Нигерия, Руанда, Сьерра-Леоне және Оңтүстік Судан елдеріне саяхат жасап тұрады.
Қаңтар айында ол Сьерра-Леоне президенті Эрнест Бай Коромамен кездесіп, елдің кен өнеркәсібі мен туризмді дамыту туралы кеңестер берген.

Обамаға жолданған хат "күдікті" деп танылды.
АҚШ-тың арнайы қызметі президент Барак Обамаға жолданған хаттардың бірін "күдікті" деп тапты.
16 сәуірде Ақ Үйдің сыртындағы тексеру орнында конверттен құрамы түсініксіз зат табылған.
Дәл сол күні сенаторлардың біріне жіберілген хаттан рицин уының табылғаны хабарланған болатын.
Арнайы қызмет өкілі Эдвин Донован Капитолийдің қауіпсіздік қызметімен және федералдық қауіпсіздік бюросымен хатты кім жібергенін табу үшін тығыз қарым-қатынаста жұмыс істеп жатқандарын мәлімдеді.
Күдікті конверттер 15 сәуір күні Бостон марафоны кезінде болған жарылыстан соң табылып отыр.
Ол жарылыс кезінде 3 адам өліп, 170-тен астам адам жараланған еді.
17 сәуір күні АҚШ-тың бірнеше телеарнасы Капитолийден күдікті сәлемдеме табылғасын ғимараттың кейбір бөлігінен адамдардың шұғыл түрде көшіріліп жатқаны туралы хабарлады.

Әйел өзін сүйреген көлік жүргізушісіне "кінә артпады".
16 сәуірде Facebook желісінде Алматы көшелерінің бірінде әйел адамды сүйретіп бара жатқан көлік жайлы видео пайда болған еді.
Бүгін Алматы қалалық ішкі істер департаментінің (ІІД) баспасөз қызметі ол әйелдің өзін сүйреген көлік жүргізушісіне "кінә артпайтынын" хабарлады.
ІІД баспасөз қызметінің дерегінше, "жүргізуші мен сүйретілген әйел оқиға болар алдында жанжалдасып қалған".
Бірақ әйел жүргізушінің үстінен "ешқандай шағым түсірмегендіктен" полицейлер оны босатқан. 
YouTube-те де жарияланған бұл видео көліктің видео регистраторына түсірілген.
Онда Алматы көшелерінің бірінде кетіп бара жатқан 187 АE 02 нөмірлі Daewoo Nexia көлігінің артында әйел адам сүйретіліп бара жатқаны бейнеленген.
Әйелді біреудің байлағаны не өзі жармасып алғаны видеодан байқалмайды.
Бағдаршамға тоқтаған көлікке ішкі әскер патрулі мен өзге көліктердің жүргізушілері келіп, есігін ашуға әрекет етеді.
Видеодағы әйел адамның айқайлаған дауысы естіледі.
Бұған дейін ішкі істер министрлігінің баспасөз хатшысы Нұрділдә Ораз Азаттық тілшісіне "көліктің транпорттық қызмет көрсететін мекемеге қатысты екенін, көлік иесінің іздестіріліп жатқанын" хабарлаған еді.
Роликтің иесі алматылық Бегалы Шібекеев Азаттық тілшісіне "оқиға Абай көшесінің бойында, Алтынсарин көшесіне жетер тұста болғанын" айтқан.
Оның сөзінше, оқиға наурыз айының басында болған, әйелдің қандай да бір жарақат алғанын байқамаған.

Маргарет Тэтчерді жерлеу рәсімі өтті.
Лондонда Ұлыбританияның экс-премьері Маргарет Тэтчерді жерлеу рәсімі өтті.
Тэтчер 2013 жылы 8 сәуірде 87 жасында инсульттен қайтыс болған еді.
Жерлеу рәсіміне Ұлыбритания ханшайымы Елизавета, әлем елдерінен келген басшылар мен делегациялар қатысты.
Тэтчер 1979-1990 жылдары премьерлік қызмет атқарып, Ұлыбритания тарихына алғашқы әйел премьер ретінде енді.
Марқұмның денесі салынған табыт Лондон көшелерімен өткізіліп, Әулие Павел соборына жеткізілді.  
Жерлеу рәсіміне екі мыңға тарта адам қатысты.
Олардың арасында АҚШ-тың бұрынғы мемлекеттік хатшысы Генри Киссинджер, Джордж Шульц және Джеймс Бейкер болды. 
Маргарет Тэтчерді көп адамдар Ұлыбританияның кері кеткен экономикасын қалпына келтіргені үшін бағалайды.
Бірақ кейбір ұлыбританиялықтар оның "мемлекетті экономикаға араластырмау" саясатын сынайды.
