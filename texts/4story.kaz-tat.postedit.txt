Төркиянең көньяк-көнчыгышындагы Газиантеп шәһәрендә кичә булган шартлаудан һәлак булучылар саны 9-га җитте.
Премьер-министрның урынбасары Бәсир Аталайның әйтүенчә, бүген иртән яраланган 12 яшьлек кыз хастаханәдә вафат булды.
Корбан булганнарның дүрте - балалар.
Дүшәмбедә шәһәрдәге полиция бүлеге тирәсендә шартлау булган иде.
Моннан алда 8 кеше һәлак булып, 70-кә якын кеше яраланган иде.
Шартлау булган җирдә берничә машина белән автобус янып китте.  
Төркия хакимияте терактны Көрд эшче партиясенең сугышчыларыннан күрә.
Ә партия вәкилләре шартлауга үзләренең һич катнашы югын мәгълүм итте. 

Владимир Козлов, Сәрек Сапаргали һәм Акжанат Әминовның өстеннән барган судта августның 27-сенә кадәр тәнәфес белдерелде.
Азатлык хәбәрчесенең судтан хәбәр итүенчә, Владимир Козловның адвокаты Алексей Плугов киләсе дүшәмбегә хәтле судта катнаша алмаганын әйтеп, суд утырышын соңракка калдыруны сораган.
Судны алып баручы судья аның үтенечен канәгатьләндергән.
Суд 27 август көнне сәгать 9-да янә башланачак булды.

Украинаның берләшкән оппозиция көчләре президент Виктор Янукович өстеннән "үз халкына каршы гамәлләр кылды" дигән гаеп белән коллектив шикаять бирәчәкләрен мәгълүм итте.
Берләшкән оппозиция көчләренең үзәк сайлау штабының җитәкчесе Александр Турчинов әйтүенчә, 17 август көнне шикаятькә 309 мең 711 украиналы кул куеп өлгергән.
"Фронт змин" партиясенең җитәкчесе Арсений Яценко Украинаның югары администрация судына тапшырылачагын әйтә.
Аның сүзләренчә, оппозиция Януковичның пенсия реформасы,  тел турында законнар белән салым кодексына кул куюы, хөкүмәт башлыгы белән барлык министрлар кабинетын тәгаенләве законсыз дип саный.
Президент администрациясе бу хәлгә әлегә бернинди аңлатма да бирмәде.

"Кыргызстанның Ысыккүл өлкәсендә биш кешене үтергән чик сакчысы үтерелде" дип тапшыра Азатлык радиосының Кыргыз хезмәте.
Ысыккүл өлкә эчке эшләр идарәсенең вәкиле Сталбәк Усубакуновның әйтүенчә, бүген таң тирәсендә чик сакчысын эзләргә чыккан группа аны өлкәнең Ак-Су районыннан тапкан.
Кулга төшерү вакытында каршылык күрсәткәнлектән, аны атып үтергәннәр. 
Кыргызстанның Казакъстан белән чигенә якын таулы төбәктәге Эчкили-Таш чик заставасында хезмәт итә торган солдат кичә биш кешене атып, транспорт белән коралын алып качып китте дип хәбәр ителгән иде.
Аларның бере - пикет башлыгы, өче - хезмәттәш солдатлар һәм бере - чик сакчыларның берсенең хатыны.

Яңа Зеландия Әфганстандагы гаскәрен срогыннан элек чыгарып алып китәргә мөмкин.
Моның турында бүген илнең премьер-министры Джон Кей игълан итте.
Аның әйтүенчә, Әфганстаннан гаскәр 2013 елның апрелендә чыгарылырга мөмкин.
Моңа кадәр Яңа Зеландия хөкүмәте Әфганстанда гаскәрен 2013 елның азагында алып китәчәген хәбәр иткән иде.
Премьер-министр хөкүмәтнең бу карары кичә бомба шартлавыннан  Яңа Зеландиялы өч солдатның үлүе белән бәйләнеше югын әйтә.
Август аеның башыннан бирле бу илнең барлыгы 5 солдаты һәлак булган.
Әфганстанның Бамиан вилаятендә Яңа Зеландиянең 145 хәрби хезмәткәре бар.
Алар монда нигездә корылыш һәм яңадан торгызу эшләре белән шөгыльләнә.

WikiLeaks сайтының нигезен салучы, Швециягә экстрадицияләнгән Джулиан Ассанж Лондондагы Эквадор илчелегендә ике ай буйе яшеренеп яткан җиреннән җәмәгатьчелек алдына чыкты.
Ассанж үзен полиция тоткарлап алып китмәс өчен журналистләр белән илчелекнең балконына чыгып сөйләште.
Ул АКШ хөкүмәтен WikiLeaks сайтын әзерлекләвен туктатуга чакырып, үзен рәсәйле Pussy Riot панк группасы белән һәм New York Times басмасы белән бер рәткә куйды.
Ассанж чыгышында үзенең өстеннән "хатын көчләде" дип кузгатылган җинаять эшенә кагылышлы берни дә әйтмәде.
Шушы атнаның башында Эквадор хакимияте аңа сәяси торак биргән иде.
Швеция Ассанжны әйтеп үтелгән җинаять эше буенча экстрадицияләргә тырыша.
Ә Бөек Британия хөкүмәте аны Эквадорга җибәрмичә, Швециягә тапшырачагын хәбәр иткән иде.

Япония чәршәмбедә Сенкаку утравында тоткарлынган 14 кытайлы журналист, диңгезчеләре белән активистны илдән көчләп чыгарачак.
Сенкаку - Япония, Тайвань һәм Кытай арасындагы бәхәсле утрау.
Япония мәгълүмат чаралары бу турыда полициянең тоткарланганнардан җавап алып, иммиграция полициясенә тапшырачагын хәбәр итте.
