Түркияның оңтүстік-шығысындағы Газиантеп қаласында кеше болған жарылыстан қаза тапқандар саны 9-ға жетті.
Премьер-министрдің орынбасары Бесир Аталайдың айтуынша, бүгін таңертең жараланған 12 жасар қыз ауруханада қайтыс болды.
Құрбан болғандардың төртеуі - балалар.
Дүйсенбіде қаладағы полиция бекетінің маңында жарылыс болған еді.
Одан алғашында 8 кісі қаза тауып, 70-ке тарта адам жараланған.
Жарылыс болған жерде бірнеше көлік пен автобус жанып кетті.  
Түркия билігі терактіні Күрд жұмысшы партиясының жауынгерлерінен көріп отыр.
Ал партия өкілдері жарылысқа өздерінің еш қатысы жоғын мәлімдеді. 

Владимир Козлов, Серік Сапарғали және Ақжанат Әминовтің үстінен жүріп жатқан сотта тамыздың 27-сіне дейін үзіліс жарияланды.
Азаттық тілшісінің соттан хабарлауынша, Владимир Козловтың адвокаты Алексей Плугов келесі дүйсенбіге дейін сотқа қатыса алмайтынын айтып, сот отырысын кейінге қалдыруды сұраған.
Сотты жүргізіп отырған судья оның өтінішін қанағаттандырған.
Сот 27 тамыз күні сағат 9-да қайта басталатын болды.

Украинаның біріккен оппозициялық күштері президент Виктор Януковичтің үстінен "өз халқына қарсы қылмыстар жасады" деген айыппен ұжымдық шағым түсіретіндерін мәлімдеді.
Біріккен оппозициялық күштердің орталық сайлау штабының жетекшісі Александр Турчиновтың айтуынша, 17 тамыз күні шағымға 309 мың 711 украиндық қол қойып үлгерген.
"Фронт змин" партиясының жетекшісі Арсений Яценко Украинаның жоғарғы әкімшілік сотына тапсырылатынын айтады.
Оның сөзінше, оппозиция Януковичтің зейнетақы реформасы,  тіл туралы заңдар мен салық кодексіне қол қоюы, үкімет басшысы мен барлық министрлер кабинетін тағайындауы заңсыз деп санайды.
Президент әкімшілігі бұл жайға орай әзірге еш түсінік берген жоқ.

"Қырғызстанның Ыстықкөл облысында бес адамды өлтірген шекарашының көзі жойылды" деп хабарлайды Азаттық радиосының Қырғыз қызметі.
Ыстықкөл облыстық ішкі істер басқармасының өкілі Сталбек Усубакуновтың айтуынша, бүгін таңға жуық шекарашыны іздеуге шыққан топ оны облыстың Ак-Су ауданынан тапқан.
Қолға түсіру кезінде қарсылық көрсеткендіктен, оны атып тастаған. 
Қырғызстанның Қазақстанмен шекарасына жақын таулы аймақтағы Эчкили-Таш шекара заставасында қызмет ететін сарбаз кеше бес адамды атып, көлікпен қаруын алып қашып кетті деп хабарланған еді.
Олардың бірі - бекет бастығы, үшеуі - қызметтес сарбаздар және біреуі - шекарашылардың бірінің әйелі.

Жаңа Зеландия Ауғанстандағы әскерін мерзімінен бұрын шығарып әкетуі мүмкін.
Бұл туралы бүгін елдің премьер-министрі Джон Кей мәлімдеді.
Оның айтуынша, Ауғанстаннан әскер 2013 жылдың сәуірінде шығарылуы мүмкін.
Бұған дейін Жаңа Зеландия үкіметі Ауғанстандағы әскерін 2013 жылдың соңында әкететінін хабарлаған еді.
Премьер-министр үкіметтің бұл шешімі кеше бомба жарылысынан  Жаңа зеландиялық үш сарбаздың оққа ұшқанымен байланысы жоғын айтады.
Тамыз айының басынан бері бұл елдің барлығы 5 сарбазы қаза тапқан.
Ауғанстанның Бамиан уәлаятында Жаңа Зеландияның 145 әскери қызметкері бар.
Олар мұнда негізінен құрылыс және қалпына келтіру жұмыстарымен айналысады.

WikiLeaks сайтының негізін салушы, Швецияға экстрадицияланған Джулиан Ассанж Лондондағы Эквадор елшілігінде екі ай бойы жасырынып жатқан жерінен көпшілік алдына шықты.
Ассанж өзін полиция тұтқындап әкетпес үшін журналистермен елшіліктің балконына шығып тілдесті.
Ол АҚШ үкіметін WikiLeaks сайтын қудалауын тоқтатуға шақырып, өзін ресейлік Pussy Riot панк тобымен және New York Times басылымымен қатар қойды.
Ассанж сөзінде өзінің үстінен "әйел зорлады" деп қозғалған қылмыстық іске қатысты ештеңе айтпады.
Осы аптаның басында Эквадор билігі оған саяси баспана берген еді.
Швеция Ассанжды аталған қылмыстық іс бойынша экстрадициялауға тырысып жатыр.
Ал Ұлыбритания үкіметі оны Эквадорға жібермей, Швецияға тапсыратынын мәлімдеген. 

Жапония сәрсенбіде Сенкаку аралында ұсталған 14 қытайлық журналист, теңізшілері мен белсендіні елден күштеп шығаратын болды.
Сенкаку - Жапония, Тайвань және Қытайдың арасындағы даулы арал.
Жапония ақпарат құралдары бұл туралы полицияның ұсталғандардан жауап алып, иммиграциялық полицияға тапсыратынын хабарлады.
